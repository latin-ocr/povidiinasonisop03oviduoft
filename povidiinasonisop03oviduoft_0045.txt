DE OPERE METAMORPHOSEON. xxxv

natura, ut, ubi scribendo incaluerunt, illico omnes rei
tractandae parteS, earum nexum verborumque involucra
maxime idonea clarissime perspiciant. Hinc illa facilitas,
quae mirifice scripta commendat, quibus oblectatio potissi-
mum quaeritur: eamdem et per totum Ovidianum opus
effusam videmus3 in nullum enim incidimus locum, qui
vultum, ut ita dicam, nitentis habeat; sed omnia apparet,
sententias, verba, imagines et reliqua ornamenta, tanquam
apparitores paratissimos, scribenti praesto fuisse. Verum
tale ingenii flumen lutulentum interdum decurrit, sortesque
nonnullas secum vehit, quas cura secunda tollere debet.
Nostro autem per fata non licuit retractare, quae primus
ingenii impetus fuderat; forte et in quibusdam corrigendi
voluntas defuisset: itaque hic illic occurrunt, quae quis
sublata aut emendata velit. Insita ei porro erat virtus in-
genii ea, quae externas potissimum rerum formas consi-
derat, acriterque sentit, in iis haeret, quae grata sunt animo
aut ingrata, phantasiae ope nititur, ejusque e penu colores
petit, quibus rem propositam illuminet. Ejus virtutis,
quam Nostri deu Wz'tz vocant, exemplis abundat hoc car-
men3 ab eaque ejus auctor eminenter ingeniosus poeta
vocatur. Modo non argutiarum studium, acuminum vena-
tio et petulantia quaedam animi eum passim avertissent
ab eo, quod rectum est et verum. Illas autem ingenii dotes
doctrinae liberalis pabulo aluerat, lectione auctorum prae-
stantissimorum‚ poetarum in primis, declamationibus in
scholis rhetorum, atque observatione morum et studiorum
humanorum. Itaque scientia vigebat elocutionis poeticae,
antiquitatis, animi humani, earumque rerum, quibus ille
persuadetur, delectatur, movetur, Sic ergo et a natura et
suopte studio formatus accessit ad opus Metamorphoseon
condendum.

